---
layout: post
status: publish
published: true
title: Se ti chiami Gnome, quasi per sbaglio - ovvero sul caso GNOME VS Groupon
categories:
- Open Source
tags:
- open source
- gnome
- groupon
- trademark
---

![GNOME failed to load session](https://farm8.staticflickr.com/7163/6392989879_c871919cfd_b.jpg)

È interessante vedere come solo ora una cosa che accade abbastanza comunemente nell'ambiente del software libero venga notata e diffusa: **GNOME ha visto minacciato il proprio marchio in questi giorni da Groupon**, il quale ha bellamente deciso (_update: ma anche no_) di fregarsene di qualsiasi trademark e chiamare Gnome il suo chiosco da infilare nelle attività per aumentare il tasso di conversione dei visitatori dei negozi affiliati.

Ovviamente, essendo chiamato in causa un ente più grandicello (GNOME Foundation), che [come ricorda l'ottimo Joey Sneddon](http://www.omgubuntu.co.uk/2014/11/gnome-groupon-trademark-battle) ha lanciato anche [un appello per la raccolta di 80.000 dollari](https://www.gnome.org/groupon/) i quali serviranno a far partire una causa per aggiustare le cose, l'occasione per un caso di studio relativo alla trattazione tra trademark e rispetto dei brand open source è ghiottissima. :-) Il tutto è reso persino ancora più comico dal fatto che Groupon è sempre stata dichiaratamente [tutta sorrisi e moine](https://engineering.groupon.com/2014/open-source/sharing-is-caring-open-source-at-groupon/) con l'**ecosistema open**: a questo punto l'unica cosa che possiamo augurarci è che l'azienda venga presa a sberle da una salva di giudici.

Ma non solo; **Lucas Nussbaum**, Debian Project Leader attuale, si è pronunciato sulla questione:

> This legal defense is not just about protecting GNOME’s trademark; it is about asserting to the corporate world that FLOSS trademarks can and will be guarded. Not just by the project in question, but by the community as a whole. As a result, all FLOSS trademarks will be strengthened at once.

Personalmente, non è la prima volta che vedo accadere una cosa del genere: c'è stato un periodo che il **logo di Arch Linux** veniva inserito in qualsiasi cosa e copiato dalla qualunque (come in [questo caso](https://news.ycombinator.com/item?id=652092)) almeno una volta ogni tre mesi. Non c'è mai stata però una violazione del trademark così evidente, e soprattutto così grossa. Piccole ditte di manutenzione o di rivendita condizionatori hanno rubato spesso il logo di Arch Linux; **Groupon che ruba il nome a GNOME** era qualcosa che ancora mancava all'appello.

Purtroppo proprio mentre scrivevo l'ultimo paragrafo Groupon ha capito che non c'è trippa per gatti e ha rinunciato, [dichiarando](https://engineering.groupon.com/2014/misc/gnome-foundation-and-groupon-product-names/) che troverà un altro nome per il proprio prodotto - e nel frattempo la raccolta fondi della GNOME Foundation è quasi **arrivata a compimento**. Quello che però mi avrebbe reso veramente felice, e avrebbe reso valide in maniera ancora maggiore le parole di Nussbaum, sarebbe stato vedere delle aziende, delle corporate schierarsi al fianco di una fondazione che a conti fatti costituisce uno dei loro asset, anche se in maniera indiretta. Società come **Red Hat**, o **Canonical**, invece, non hanno mosso paglia.

_Photo courtesy of [Luis M. Gallardo D.](https://www.flickr.com/photos/lgallardo/6392989879/)_