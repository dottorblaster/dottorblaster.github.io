yout: post
status: publish
published: true
title: Dalle scarpe rotte al cambiamento del retail
date: 2016-02-02 18:09:07 +0100
categories:
- Tech
tags:
- amazon
- adidas
- scarpe
- ecommerce
---

![scarpe nuove adidas](https://farm7.staticflickr.com/6036/6264132852_5eb137112f_b_d.jpg)

Scarpe rotte? Non c'è problema, andiamo a ricomprarle. È così che dopo un weekend passato a cercare la **voglia di alzarmi dal divano**, mi sono addentrato nei meandri di qualche centro commerciale vicino casa, peccato che le **scarpe** che cercavo (delle banali skater Adidas, non è product placement: sono semplicemente le uniche scarpe che mi piacciono :-D) fossero **sparite da qualsiasi punto vendita** della galassia Colli Albani.

Torno a casa, amareggiato, e accendo il computer; provo a cercare sullo store ufficiale, e sgrano gli occhi di fronte a dei prezzi non esattamente "da saldi". Mentre mi preparo mentalmente ad affrontare le giornate successive con le scarpe rotte, quasi per sbaglio apro **Amazon** e cerco quello che mi serve. Ora, non ci vuole un genio della finanza per capire che tramite un ordine di Amazon ho speso quasi la metà di quanto avrei speso sullo store ufficiale, o in un qualsiasi negozio del brand, o da Foot Locker (per dire); con Amazon Prime mi è arrivato questa mattina a casa il primo paio di scarpe. Lo misuro. Perfetto.

E allora mi sono concesso una riflessione: questo è stato il mio primo paio di scarpe comprato online, su Amazon. **Ho amici che comprano la birra su Amazon**. Qualche settimana fa controllavo se ci fosse un cappotto di mio gusto su **Yoox** (c'era, ma non esattamente quello che cercavo).

Comincio a chiedermi se veramente abbia ancora senso, per quanto concerne il mio stile di vita, uscire ancora di casa per comprare qualcosa come le scarpe; ma la cosa che mi ha fatto pensare più di tutte, è stata che sicuramente insieme a me se lo sono chiesto anche altre persone. E se se lo sono chiesto altre persone, **che impatto avrà tutto questo sui retail store**? Sta veramente cambiando il modo di spendere anche per beni come il vestiario?

Ovviamente non ho dati alla mano per rispondere a nessuna di queste domande; viceversa, però, mi pare che queste scarpe nuove siano veramente un ottimo acquisto. E **il mio numero**, che in genere ho problemi a reperire, **l'ho solo selezionato da un menu a tendina**.

_Photo courtesy of [Catrin Austin](https://www.flickr.com/photos/57201140@N08/6264132852)_

