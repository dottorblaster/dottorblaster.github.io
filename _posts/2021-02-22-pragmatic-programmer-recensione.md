---
layout: post
status: publish
published: true
title: "Recensione: The Pragmatic Programmer, di Andrew Hunt e David Thomas"
date: 2021-02-28 19:56:46 +0100
categories: 
- Development
tags:
- pragmatic engineering
- pragmatic
- pragmatic programmer
- pragmatic
- pragmatismo
- book review
- recensione
---

![The Pragmatic Programmer - recensione](https://gitlab.com/dottorblaster/blog-images/-/raw/master/images/pragmatic_programmer.jpg)

Prima di mettersi in bocca paroloni come "cloud native", "microservizi" o cose simili, è necessario rafforzare i **principi di base** che muovono uno sviluppatore attraverso delle precise scelte di design. Come mai un determinato pezzo di software è scritto in un modo piuttosto che in un altro? C'è sempre una risposta a interrogativi di questo tipo, e **The Pragmatic Programmer** parla proprio di questo: delle persone che stanno dietro gli automatismi e il codice di cui tutti i giorni fruiamo e che chiunque faccia il nostro stesso mestiere ha davanti per almeno una decina di ore al giorno.

Al posto di abbandonarsi ai design pattern e ai tecnicismi (per quanto legittimi) questo libro è completamente composto di principi che rendono davvero uno sviluppatore **forte di quello che conosce**, piccole pillole come "cosa fare quando qualcuno ti chiede qualcosa", "come comportarsi di fronte alle stime", oppure il [rubber-duck-debugging](https://it.wikipedia.org/wiki/Rubber_duck_debugging) che oggi ormai è dato per assodato e le cui radici invece risalgono proprio a questo stupendo testo.

Testo che come avrete avuto modo di notare è vecchiotto; la prima edizione è del 1999, e per quanto nel tempo siano uscite varie riedizioni principalmente volte a svecchiare alcuni concetti e gli **esempi ormai datati**, il grosso dell'opera non è mai stato modificato e col tempo non solo tutto questo gli è valso il titolo di "uno tra i libri più influenti di sempre sulla programmazione", ma per me è _il_ **libro più influente** di sempre sullo sviluppo software. Personalmente - e lo dico complice il fatto che di libri tecnici ne ho letti, sia per l'università che nella banale sezione della manualistica - non sarei lo stesso sviluppatore, oggi, se non avessi letto The Pragmatic Programmer da cima a fondo, ahimé anche troppo tardi, l'anno scorso.

È stata una lettura che mi ha preso tempo ma alla fine è valsa la pena di ogni secondo speso sulle pagine, alcune veramente scorse a fatica perché è un testo denso.

I concetti che mi sono rimasti maggiormente come più cari da The Pragmatic Programmer? Eccoli qua:

- **Il principio di ortogonalità dello sviluppo software**: a volte è necessario che due entità all'interno di un sistema evolvano in parallelo in maniera disaccoppiata. Nel 2021 può sembrare un concetto naìf, ma provate a rileggere il vostro codice alla luce di questa affermazione;
- **La teoria delle finestre rotte**: più un progetto è marcio più è facile che marcisca. Quando vedete qualcosa che non va, aggiustatelo subito. Se avete un progetto pieno di cose che funzionano a singhiozzo, fate una lista delle cose da aggiustare e cominciate. Vi sorprenderete di quanto possono migliorarvi la vita anche piccoli gesti, se applicati con costanza;
- **Il portfolio delle conoscenze**: come state evolvendo il vostro skill set, soprattutto parlando di hard skill? Quanti linguaggi conoscete? Avete voglia di espandere la vostra toolbelt periodicamente?
- **Power Editing**: l'editor di testo per uno sviluppatore è come la coperta di Linus, o più semplicemente il mezzo attraverso cui quello che sappiamo si traduce prima in qualcosa di fruibile e in un secondo momento in denaro (momento venale, scusate). Conoscere il proprio editor di testo, facilitandosi il lavoro con tutto quello che il software che usiamo mette a disposizione, è essenziale per uno sviluppatore efficace;
- **Tracer Bullets**: saper tracciare un percorso lungo tutta la filiera (il data path, se vogliamo usare un tecnicismo) che i nostri dati percorrono, mettendo a punto una funzionalità in modo grezzo e successivamente rifattorizzarla e aggiungere le parti mancanti. Saper individuare con esattezza quali parti compongono lo scheletro della funzionalità che stiamo implementando e quali invece possono essere tralasciate per essere aggiunte senza sforzo in un secondo momento è un'abilità secondo me chiave per ogni ingegnere del software di successo.

Volete comprarlo? In ebook lo trovate in un sacco di posti, in hardcover è più difficile trovarlo. In ogni caso il libro [ha a corredo un sito ufficiale](https://pragprog.com/titles/tpp20/the-pragmatic-programmer-20th-anniversary-edition/) su cui non solo viene venduto, ma su cui è presente la "Pragmatic Bookshelf", ovvero altri libri di autori fidati su tematiche belle da spolpare. ;-)
