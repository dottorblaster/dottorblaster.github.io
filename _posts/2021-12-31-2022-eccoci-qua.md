---
layout: post
status: publish
published: true
title: 2022, eccoci qua
date: 2021-12-31 15:49:46 +0100
categories: 
- Life
tags:
- suse
- open source
- my life
---

È stato un anno particolare. Finisco a dirlo tutti gli anni, per un motivo o per l'altro, e se da un lato mi ci impegno è anche vero che nell'ultimo paio di post di questo tipo c'era una pandemia a rafforzare il concetto. Tuttavia, nonostante la particolarità diffusa di un anno vissuto ancora sotto il giogo del COVID da parte un po' di tutti, posso dire che comunque ho trovato il modo di vivere quest'anno al massimo. Purtroppo questo a tratti ha significato mettere un po' da parte il blog perché semplicemente ero indirizzato altrove. Vorrei che non fosse così, ma la realtà dei fatti è che in questo momento ho meno carburante di quello che vorrei.

È stato un anno in cui, [come Andrea](https://gwtf.it/2021/12/31/ventiventidue/), ho scritto meno, e uno dei motivi è che ho letto di più: ho ricominciato a leggere voracemente e con passione, dal fantasy ai manuali tecnici. Ricominciando a leggere in questo modo, insieme a Agnese abbiamo deciso di farci un regalo: cominciare un **corso di scrittura creativa**, partendo dalle basi, cui poi ha fatto seguito un corso di scrittura avanzata. Ho riscoperto qualcosa su di me all'età di 31 anni, e vi auguro di entrare nel 2022 con questo, la consapevolezza che non importa l'età anagrafica o quanto siate radicati nella situazione attuale: **c'è sempre spazio di manovra per nuove avventure**.

E parlando di nuove avventure, il secondo motivo per cui quest'anno ho scritto meno è che ho cambiato due lavori: dal comfort di Hootsuite all'esperienza dolceamara di Prima.it, alla grandezza della sfida che mi si è posta [con SUSE](https://dottorblaster.it/2021/09/hello-suse/). Mai più di quest'anno mi è stato chiaro che per scollinare al livello successivo a volte è necessario sparigliare tutte le carte, anche nei modi più impensati. Dice come ti trovi dopo quattro mesi? È presto per dirlo, ma non è nemmeno mai tardi per esporsi troppo: **mi sto divertendo tantissimo**.

Tornando al leggere di più, è stato un anno in cui mi sono reso conto delle mie mancanze in termini di letteratura tecnica: ho trovato il modo di [finire The Pragmatic Programmer](https://dottorblaster.it/2021/02/pragmatic-programmer-recensione/), rileggere manuali e storie già passati sotto ai miei occhi a cui non avevo dato la giusta importanza, e perché no, anche qualche bella storia di prodotto, come The Upstarts o Chaos Monkeys (che è più un'autobiografia, ma non ci formalizziamo).

È stato un anno in cui ho smesso di scrivere perché ero soverchiato da chi intorno a me scopriva la penna per la prima volta, reale o virtuale che sia: siamo stati inondati di blog travestiti da newsletter di dubbio gusto, di podcast fatti col microfonaccio, di così tanta informazione frivola a costo zero che ci siamo dimenticati che faccia abbia uno scritto di qualità. E ho imparato da qualcuno molto vicino a me che quando sei circondato da un branco di persone che urlano, la migliore strategia di fuga è il silenzio.

È stato un anno in cui ho scritto poco perché, scusate se è poco, io e [Agnese](http://www.killbilla.it/) abbiamo comprato la nostra prima casa, e ogni giorno viverci dentro è una sensazione che non credevo di poter provare mai nella vita. Da quando **Casa Blaster non è più un posto in affitto**, devo ammettere di sentirmi meglio, non riguardo le mie finanze, più riguardo il fatto di avere un posto dove stare, no matter what.

È stato un anno in cui ho scritto di meno, perché a un certo punto ho deciso che forse va bene così, che alla fine prendersi un attimo di respiro ci stava, in modo da tornare con nuovi spunti nèrdici in seguito. Probabilmente sentirete ancora parlare di **Elixir** (non mollo), ma anche di **Rust** e di **TypeScript**.

Buon inizio di **2022** a tutti, amici miei :-)

![Happy family](https://gitlab.com/dottorblaster/blog-images/-/raw/master/images/269901386_1919554181575650_2493167641738867230_n.jpg)
