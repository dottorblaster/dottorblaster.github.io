---
layout: post
status: publish
published: true
title: "2025: si dia inizio al nuovo anno"
date: 2024-12-31 16:26:06 +0100
categories: 
- Life
tags: 
- matrimonio
- giappone
- vita
- life
---

È stato sicuramente **un anno lungo, pieno di sfide, complicato, ma anche meraviglioso**. In questo 31 dicembre ancora una volta mi accingo a concludere l'anno con il rituale post conclusivo e, dato che la retrospettiva è sempre d'obbligo, mi guardo indietro. Sono soddisfatto? Sono soddisfatto. Forse, quest'anno più di altri.

I motivi sono semplici, e molteplici.

## La casa si ingrandisce
Questo in teoria è qualcosa che appartiene alla coda del 2023, ma secondo me è talmente grande come traguardo che sia come orgoglio che come spesa si prende anche l'inizio del 2024: **casa nostra si è ingrandita** un pochino, intendo in termini puramente di metratura. Sono felice perché come i nostri amici sanno benissimo lo spazio per le katane e le action figure è sempre troppo poco, quindi insomma... un po' di larghezza di banda in più non fa male :-)

## Due volte Giappone
Non contento di aver [visitato il Giappone](https://dottorblaster.it/2024/07/giappone/) per ben tre settimane, **ci sono andato di nuovo**, grazie a un colpo di fortuna e una buona dose di olio di gomito: [openSUSE Asia 2024](https://dottorblaster.it/2024/11/opensuse-asia-2024/) è stata un'esperienza clamorosa, che nonostante sia stata per me troppo breve ha comunque segnato un "prima" e un "dopo" rispetto alla mia vita lavorativa e la mia attività all'interno dell'ecosistema open source. Ho persino messo alla prova il mio giapponese, che vorrei che migliorasse di giorno in giorno invece di essere così lento, ma alla fine va anche bene così.

## Un'istanza Mastodon
Un progetto che avevo in mente per il 2022/2023 era mettere su un'istanza mastodon su invito, italofona. [Marco](https://cedmax.net/) ha avuto lo stesso pensiero tempo dopo: mi sono quindi volentieri accodato al suo tentativo, per ora devo dire dal mio punto di vista molto riuscito, di mettere su [una piccola istanza Mastodon](https://masto.cazzo.lol) (che ha un nome molto divertente) dagli obiettivi leggermente diversi da quelli che mi ero prefissato, e secondo me migliori. 

## Una proposta di matrimonio
Infine - e lascio per ultimo questo aspetto solo perché è il più importante (non vedo l'ora oltretutto di prendermi un'amorevole cucchiarata proprio da lei) - Agnese è stata così ingenua da accettare la mia proposta di continuare a farle vedere i sorci verdi fino alla fine della nostra vita. Abbiamo quindi un sacco di cose da organizzare per questo e altri motivi, giusto per darvi un assaggio di quello che abbiamo già messo in traiettoria per l'anno prossimo.

Penso di aver fatto abbastanza cose quest'anno da poter entrare a gamba testa nel 2025 senza alcun proposito, con la serenità di affrontarlo solamente armato di entusiasmo, sapendo che qualsiasi cosa mi porterà, sarà sicuramente meravigliosa. O quantomeno, sicuramente alla fine avrò **un anello al dito**.

![Me e Agnese davanti al nostro albero di Natale](https://gitlab.com/dottorblaster/blog-images/-/raw/master/images/1280-960-max.jpg)
