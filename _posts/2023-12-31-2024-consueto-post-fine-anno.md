---
layout: post
status: publish
published: true
title: "2024: ovvero il consueto post di fine anno"
date: 2023-12-31 13:28:01 +0100
categories: 
- Life
tags: 
- trento
- linux
- life
- 2024
- 2023
- scrittura
- giapponese
- giappone
---

Ho pensato per almeno un'ora, con la musica ininterrotta nelle orecchie e nella testa, a come iniziare questo post. Alla fine ho deciso che come sempre scriverò di getto e chissene. Eccoci quindi al solito ricapitolo di fine anno, un'abitudine che non vorrei mai perdere e che mi dà un bel senso di chiusura in coda a 365 giorni.

Siccome però mi accorgo che già sto lanciando parole a caso, raccolgo le mie carabattole del 31 Dicembre e provo ad elencare un po' quello che ha caratterizzato questo 2023.

## Ho scritto troppo poco
Prima di tutto una delle cose che non ho apprezzato del 2023: ho scritto troppo poco su questo blog, e me ne dispiaccio, perché tendo sempre un po' a bistrattare questo angolino di web che è casa mia, principalmente perché dedico tempo ad altro. La mia psicologa dice che non mi dovrei fare colpe rispetto a come decido di spendere il mio tempo, ma alla fine un po' di dispiacere per **non dedicare abbastanza tempo a questo spazio e abbastanza spazio a questo tempo** rimane.

Nel 2024 sicuramente voglio fare un po' meglio, prendendo come metrica semplicemente il numero di post di quest'anno e migliorarlo di qualche punto percentuale. Visto il numero di partenza penso che non sarà molto difficile.

## Lavoro
Ma andiamo a esplorare le categorie dell'oroscopo! Lavoro: sicuramente uno dei motivi che mi ha portato a togliere quel po' di tempo che dedicavo di più alla scrittura in generale e al blog nello specifico. Ad Aprile il mio team ha rilasciato [Trento 2.0](https://github.com/trento-project/web/releases), e da quel punto del ciclo di vita del progetto il ritmo è sicuramente aumentato a causa della maturità e dell'adozione leggermente maggiore del prodotto. Questo ha significato per tutti noi che eravamo coinvolti un po' di ricalibrazione: sicuramente avere a che fare con le situazioni a cui siamo stati messi davanti non è stato semplice.

La cosa bellissima però è che nonostante le sfide molto complesse che abbiamo affrontato, siamo qui per raccontarlo. E l'abbiamo raccontato più che bene: tra la metà e la fine di Ottobre io e [Carmine](https://dimonaco.dev/) abbiamo [girato un po' di meetup e conferenze](https://dottorblaster.it/2023/09/dottorblaster-halloween-tour-2023/) per presentare quello di cui siamo più fieri a varie platee. L'accoglienza è stata clamorosamente buona, cosa di cui sono veramente veramente **felice**.

## Amore
Un'altra categoria dell'oroscopo: il piano amoroso. Io e [Agnese](http://www.killbilla.it/) siamo ancora una coppia (e che coppia!). Visto quanto è stato **impegnativo e intenso** quest'anno specie sotto certi aspetti (come il lavoro, appunto) considero il fatto che non mi abbia mandato ~~a fanc~~ a cogliere le margherite come un grandissimo traguardo.

Dice ma perché lo scrivi qua e ce lo racconti a tutti? È una storia lunga, ma sostanzialmente tanto tempo fa mi sono ripromesso di **non dare nulla per scontato**. E trovo che non ci sia modo migliore di evitare di dare per scontato qualcosa, che appuntarlo negli highlight di fine anno :-)

A parte questo, il più grande traguardo sul piano affettivo relativo al 2023 è l'essere riusciti a organizzare una **maratona natalizia di cibo** quasi non-stop, a casa nostra, il 24 e il 25 di Dicembre. A fine post vedrete le nostre facce leggermente più stanche per questo motivo. :-D

## Salute
Mi sono **rotto una mano** verso fine anno. Ho trattato più diffusamente sul mio profilo Mastodon inglese la cosa, con tanto di [foto del tutore](https://fosstodon.org/@dottorblaster/111385196728249951) che ho portato per un mese intero. Diciamo che la grossa morale che mi sono portato a casa da questo evento è che mollare pugni in giro quando si è frustrati potrebbe rivelarsi davvero una cattiva idea.

D'altra parte dicono che apprezzi di più le cose quando le perdi, e sicuramente perdere l'uso quasi totale della mano destra per più di trenta giorni è stato un bel modo per rimettere in prospettiva un sacco di roba.

## Piano personale: una grande preparazione per una grande messa a terra
In generale il 2023 è stato un anno in cui ho sentito una grandissima molla caricarsi, per tantissimi versi. Io e Agnese abbiamo cominciato a studiare il giapponese un po' per scherzo, arrivando a parlarlo a piccolissime dosi anche dentro casa, e abbiamo guardato una fracca senza fine di anime. E abbiamo prenotato un viaggio in **Giappone** per (appunto) il 2024. Non so se il quantitativo inusitato di anime in TV e manga sul comodino sia causa o conseguenza del viaggio, né se lo siano tutte le ore spese su Duolingo e col dizionario in mano.

C'è stata da parte di tutti e due una pianificazione profonda di un sacco di piccoli progettini che avverranno nel corso dell'anno, si spera. Per questo io mi auguro per me e per chiunque legga questo post che il 2024 sia un anno di possente messa a terra di tutto quello che è stato rifinito nel 2023. Che finalmente ciò che non è stato espresso trovi la sua via d'uscita. Che ogni intento si trasformi in risultato, più o meno buono che sia, non fa differenza.

L'importante è che alla fine ci si trovi tutti insieme, rilassati, a fare casino col bicchiere in mano.

ありがとう!

![Agnese e Alessio, ancora una volta davanti al loro albero di Natale](https://gitlab.com/dottorblaster/blog-images/-/raw/master/images/2024_recap/IMG_2475.JPG)
