---
layout: post
status: publish
published: true
title: "Burst 1.0.0 e una notte insonne in aeroporto: arrivano i customs"
date: 2016-08-15 17:55:41 +0200
categories:
- Development
tags:
- ruby
- burst
- jekyll
---

![Mac keyboard](http://i68.tinypic.com/2jb5mhz.jpg)

Arrivi in aeroporto a Santorini, hai il volo all'una e cinquanta di notte, dopodiché devi stare a Fiumicino per svariate ore finché verso le dieci del mattino non partirà il tuo prossimo volo. Questa è la condizione in cui mi sono trovato io qualche sera fa, ad **attendere tra un aereo e l'altro** costretto in aeroporto l'intera notte, con nulla da fare e nemmeno la minima voglia di studiare.

Così ho ripreso in mano [Burst](https://github.com/dottorblaster/burst), che era tanto che non toccavo (come era tantissimo che non toccavo una riga di **Ruby**), ovvero il mio generatore di front-matter YAML per Jekyll, e ho cominciato a scrivere del codice nuovo per introdurre una feature che avevo buttato nel dimenticatoio.

Per prima cosa ho introdotto un file di configurazione, situato nella home dell'utente, in formato JSON, chiamato `.burstrc`. Successivamente, oltre ad inserire la possibilità di inserire un titolo di default per i post, ho cominciato a scrivere il codice per implementare una sorta di **comportamento configurabile all'amatriciana**.

### Customs to the rescue!
Ho deciso di chiamare questi "cosi" **customs**, dato che sono a tutti gli effetti dei formati custom per il front-matter YAML di Jekyll. Il file di configurazione ha questa faccia:

```json
{
  "defaultTitle": "This is a default title",
  "customs": {
    "link": {
      "replaces": {
        "layout": "link"
      },
      "adds": {
        "origlink": "http://dottorblaster.it"
      }
    },
    "foo": {
      "replaces": {
        "layout": "bar"
      },
      "adds": {
        "custom_field": "meh"
      }
    }
  }
}
```

È tutto un po' verboso, ma efficace. La sezione del **JSON** in questione relativa per esempio al layout custom chiamato "link" mi permette di creare uno YAML al volo sostituendo il contenuto della chiave "layout" e aggiungendo una chiave "origlink" con un link che poi andrò a modificare. In pratica, con un meccanismo di questo tipo posso definire costantemente nuovi custom a seconda di quello che mi serve andando ad indicare un nome per il mio custom, cosa aggiungere, e cosa modificare del layout originale.

### Eh ma oggi è ferragosto, ci hai messo troppo
Vero. Ma ho anche imbellettato un po' tutto con un po' di **colori** :-) E ho anche rifattorizzato leggermente la classe che gestisce i customs (anche se c'è una cosa che non mi piace per niente...). Il prossimo passo è suddividere in più classi tutto quanto quello c'è nel `burst.rb`. E poi che diamine, mica potevo finire tutto subito: avevo da scrivere [ferragosto](https://github.com/dottorblaster/ferragosto) ;-)

### Note interessanti
Sviluppando i customs mi sono capitati un paio di episodi di "incriccamento", ossia episodi durante i quali non sapevo andare avanti e avevo la sensazione di essermi **incartato** in qualcosa di troppo complicato.

Il primo è sicuramente dovuto al fatto che **non avevo idea** di come implementare il file di configurazione e di cosa scriverci dentro per facilitarmi la vita senza essere troppo d'intralcio al futuro me che dovrà solo usare questa roba (o magari altre persone). La soluzione è stata cominciare a **scrivere di getto un JSON** senza pensarci troppo e usandolo come una scatola delle sorprese, mettendoci dentro tutto quello che mi sarebbe piaciuto di più avere come un parametro configurabile.

Il secondo caso è stato più difficile da risolvere in modo elegante e devo solo ringraziare che l'aeroporto fosse vuoto per aver potuto concentrarmi a sufficienza. Nonostante il letame che ho lasciato sparso e che dovrei pulire, ho adottato un approccio funzionale per la mia classettina CustomsHandler che mi ha consentito come **ultimo benefit** di effettuare una [combinazione di funzioni](https://github.com/dottorblaster/burst/blob/93b804c90e76d1eda2d231580c91bbf703e63d74/lib/customshandler.rb#L22) in un wrapper che ho usato come entrypoint per popolare tutto il cucuzzaro.

In entrambi i casi, è stato apprezzabile avere affianco la mia Moleskine.

Sono discretamente **soddisfatto**, è stato un bell'esercizio che oltre a farmi sorridere mi ha anche consentito di sopravvivere ad una notte insonne in aeroporto senza troppi effetti collaterali (a parte una grossa dormita una volta arrivato a destinazione).

Adesso devo solo documentare tutto nel **README** 8-)
