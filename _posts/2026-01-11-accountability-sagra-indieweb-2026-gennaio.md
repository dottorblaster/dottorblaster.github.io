---
layout: post
status: publish
published: true
title: "Accountability: oneri et al. (Sagra IndieWeb 2026 - Gennaio)"
date: 2026-01-11 04:08:14 +0100
categories:
- Life
tags:
- indieweb
- responsabilità
- sagra indieweb 2026
---

Al di là del fatto che le feste hanno portato anche me [come Ed](https://cantina.ragnate.la/accountability-sagra-indieweb-gennaio-2026/) a un'overdose di ragù[^1], il tema del primo mese della Sagra Indieweb 2026 mi piaceva a volevo spendere due parole in merito. Due parole che dovevano essere davvero due-due, invece forse diventeranno quattro perché ci ho rimuginato sopra un bel po' in volo verso Tokyo e in questi giorni guardando la skyline della mia capitale preferita.

La prima parte, quella banale, è che ovviamente questa parola a me che sotto sotto sono un positivista evoca subito i connotati belli: il fatto che a me piace prendermi oneri, che ci sta, ma soprattutto onori di certe scelte, specialmente e volentieri quando sono scelte che faccio io e di cui sono responsabile in toto.

La parte meno bella è che sono estremamente affezionato a quel tipo di attività, tanto da sentirmi responsabile anche di cose con cui non ho davvero nulla a che fare e su cui non è possibile che abbia o abbia avuto alcun impatto. Sicuramente questo ha dei lati positivi, ma ho dovuto imparare attraverso due anni di terapia a convivere con un costante senso di colpa e con il mio rapporto con esso, come imparare a riconoscere quando è sano e come imparare a riconoscere quando distanziarmene invece.

Chiaramente questo ha degli impatti su come mi relaziono col mondo, a volte; e proprio nel 2025 ho imparato a mettere prima le mie esigenze in determinati contesti (non ultimo quello lavorativo), e a saper comunicare meglio quando qualcosa mi mette a disagio in questo senso. Spero in futuro di saper bilanciare meglio gli oneri che sono disposto a prendermi e gli oneri che no, perché rispetto a queste cose devo dire di essere ancora in una fase di scoperta.

Al tempo stesso segnalo i post [di Xab](https://www.andreacorinti.com/posts/ita/sagra-indie-web-2026/) e [di Ben](https://lab16.neocities.org/FAD/sagra26) su questo tema. Fico ragazzi, continuiamo. <3

[^1]: Ho commesso l'errore di lamentarmi una volta - _una_ volta - di aver mangiato troppa poca lasagna. Improvvisamente familiari e amici hanno avuto la stessa idea, tutti, tipo tutti insieme, di farmi trovare in tavola una lasagna ogni volta che ci vedevamo. Ricordatemi così: con una forchetta in mano, un inestinguibile sorriso, immerso in un fiume di besciamella.
